---
layout: post
tags: allenamento densità dropset
title: Velocizzare l'allenamento con le Drop Set
---

Le drop set sono una strategia di allenamento che prevede l'esecuzione di
un'unica serie ad alta intensità seguita da altre serie ad intensità
decrescente senza riposo. Un esercizio in drop set è ad esempio:

```text
Panca 3x10@70% drop 15%
```

Significa effettuare tre serie **senza recupero** in questa modalità:

- 1 serie da 10 con 100kg
- 1 serie da 10 con 85kg (100 - 15%)
- 1 serie da 10 con 68kg (85 - 15%)

La mancanza di recupero fra le serie permette di guadagnare tempo rispetto alle
serie tradizionali. Facendo un *3x10* 3 minuti di recupero, tolto il
riscaldamento, si impiega circa 8 minuti: 

- 2 minuti per le tre esecuzioni di panca
- 3 minuti di recupero fra serie 1 e serie 2
- 3 minuti di recupero fra serie 2 e serie 3

L'esecuzione a drop set, non prevedendo recupero, avrebbe quindi una durata di
circa 2 minuti. Sicuramente un notevole risparmio di tempo, ma le serie
eseguite in questo modo sono efficaci? O si tratta solo di un trade-off fra
tempo e volume?  Fortunatamente le evidenze scientifiche mostrano che le drop
set sono in grado di produrre **gli stessi guadagni di ipertrofia e forza**
rispetto alle serie tradizionali, rendendole una valida strategia per
periodizzare l'allenamento in palestra.

![Artistic Hard](/assets/images/artistic-hard.jpg)

## Un po' di storia

I primi studi degli anni 2000 mostrarono che le drop set portavano a maggiori
guadagni di ipertrofia muscolare rispetto alle serie tradizionali. Ai tempi
vennero fatte due speculazioni a riguardo:

1. Le drop set portano ad un maggiore picco ormonale. Secondo la *"hormone
   hypothesis"* questo favorirebbe l'ipertrofia muscolare 

1. Le drop set permettono di  allenare il muscolo oltre il cedimento muscolare,
   raggiungendo una maggiore fatica delle unità motorie del muscolo

Mentre la prima spiegazione è stata scartata qualche anno più tardi dopo la
rivalutazione della *hormone hypothesis* (i picchi ormonali non sono correlati
con un maggior aumento di ipertrofia muscolare), la seconda rimane ancora
valida.

Gli studi successivi provarono a replicare i benefici delle drop set rispetto
alle serie tradizionali: equipararono il volume di allenamento, usarono sia
esercizi mono-articolari che multi-articolari e aggiunsero un piccolo tempo di
recupero fra le serie. Alla fine i risultati furono inconsistenti: le drop set
risultarono o equivalenti o leggermente migliori rispetto alle serie normali.

Le drop set quindi non sono questa soluzione magica che si credeva, ma
risultano comunque un metodo di allenamento efficace. Dai risultati degli studi
si può supporre che rispetto alle serie tradizionali:

- Si ha una maggiore fatica elle unità motorie

- Lo stress metabolico indotto è maggiore

- **I guadagni di forza ed ipertrofia sono almeno equivalenti alle serie
  tradizionali**

- **Il tempo di esecuzione è inferiore**

Le drop set sono quindi una tecnica valida per ridurre il tempo di allenamento
e variare lo stimolo muscolare.

## Come strutturare un allenamento

Per strutturare un esercizio a drop set si possono seguire questi punti:

- Effettuare da 2 a 4 serie riducendo il carico del 20-25% in ogni serie.

- Cercare di mantenere l'effort costante nelle serie successive. Se la prima
  serie è a cedimento, portare a cedimento tutte le altre serie. Se la prima
  serie è a buffer, mantenere il buffer anche nelle serie successive.

- Il tempo di recupero fra ogni serie deve essere il minimo necessario per
  cambiare il peso. È molto facile usando le macchine o i manubri, ma può
  essere difficile su un esercizio con bilanciere, specialmente senza l'aiuto
  di un partner.

- Evitare di usare velocità di esecuzione troppo lente per non rischiare di
  ridurre il volume allenante. La raccomandazione è di impiegare non più di 4
  secondi per effettuare ogni singola ripetizione.

- Sempre per non rischiare di accumulare troppa fatica, ad ogni
  ciclo di allenamenti programmare una piccola selezione di esercizi come drop
  set e variare al ciclo successivo (ad esempio ogni 4-6 settimane).

## Esempi di conversione a dropset

Iniziamo con una conversione semplice: *3x12 tricipiti ai cavi 12RM* con *25kg*
da eseguire come un *3x12 drop 20%*. L'esercizio ha 12 ripetizioni con 12RM,
quindi ci si aspetta di raggiungere il cedimento ad ogni serie (*as many reps
as possible*)

| **Serie** | **Ripetizioni Target** | **Carico** | **Recupero** |
| --------- | ---------------------- | ---------- | ------------ |
| 1         | 12                     | 25         | 0            |
| 2         | AMRAP                  | 20         | 0            |
| 3         | AMRAP                  | 15         | 0            |

Non bisogna preoccuparsi troppo se nella seconda o terza serie non si
raggiungono le 12 ripetizioni o se si superano. Bisogna mantenere l'effort
costante.

La seconda conversione è un pochino più complessa: *5x5 Squat @8* in un *5x5
drop 20% @8*. Lo squat è eseguito con un bilanciere, quindi per velocizzare il
tempo necessario a cambiare il peso, bisogna capire bene come e quali dischi
mettere su ogni lato ed istruire il partner correttamente.

Iniziamo col peso. L'esercizio è un 5x5 con 2 rep di buffer. Supponiamo che
alla fine del riscaldamento scegliamo come carico *100kg*. Il prossimo step è
calcolare il carico per ogni serie e quali dischi mettere sulla barra:

| **Serie** | **Carico**        | **Dischi per lato** |
| --------- | ----------------- | ------------------- |
| 1         | 100               | 10-10-5-5-10        |
| 2         | 80 (*100-20%=80*) | 10-5-5-10           |
| 3         | 65 (*80-20%=64*)  | 2.5-5-5-10          |
| 4         | 50 (*64-20%=51*)  | 5-10                |
| 5         | 40 (*51-20%=41*)  | 10                  |

Ci si accorda con il partner di allenamento in questo modo:

- Al primo drop si toglie il primo disco da 10kg per lato
- Al secondo drop si toglie il secondo disco da 10kg e si mette un 2.5
- Al terzo drop si toglio il 2.5 e uno da 5
- Al quarto si toglie l'ultimo disco da 5

Questa organizzazione è essenziale. Se avessi fatto la prima serie caricando
due dischi da 20kg per lato, già al primo drop avrei dovuto togliere un disco
da 20 ed inserire un disco da 10. Al terzo drop avrei dovuto togliere tutti i
dischi per mettere 15kg per lato. Insomma, con una piccola organizzazione si
può ottimizzare la drop set.

Ora che il carico è deciso e il partner sa cosa fare, si può iniziare
l'esercizio. La prima serie sarà eseguita con 5 reps, le serie successive
saranno autoregolate fermandosi al raggiungimento del RPE 8 (lasciandone 2 rep
di buffer ad ogni serie).

| **Serie** | **Ripetizioni** | **Carico** | **Recupero** |
| --------- | --------------- | ---------- | ------------ |
| 1         | 5               | 100        | 0            |
| 2         | stop @8         | 80         | 0            |
| 3         | stop @8         | 65         | 0            |
| 4         | stop @8         | 50         | 0            |
| 5         | stop @8         | 40         | 0            |

Ribadisco l'importanza della velocità del drop del peso. Nello squat alla fine
di ogni serie bisogna rimettere la barra sul rack, variare il peso, tornare
sotto la barra, respirare, caricare la barra e fare walk-out. Tutte queste
operazioni possono impiegare 30 secondi o più, trasformando il drop set in un
rest-pause piramidale inverso.

## Conclusioni

Le drop set sono una valida strategia di allenamento, preferibilmente da fare
su esercizi dove è facile cambiare il peso. La si può usare sia per ridurre
il tempo di allenamento, sia per variare lo stimolo introducendo uno stress
metabolico maggiore senza rinunciare ad una serie ad alta intensità.

## Riferimenti bibliografici

- B. Schoenfeld e J. Grgic, «Can Drop Set Training Enhance Muscle Growth?»,
  Strength and Conditioning Journal, vol. 40, pag. 1, dic. 2017, doi:
  10.1519/SSC.0000000000000366.

- V. Angleri, C. Ugrinowitsch, e C. A. Libardi, «Crescent pyramid and drop-set
  systems do not promote greater strength gains, muscle hypertrophy, and
  changes on muscle architecture compared with traditional resistance training
  in well-trained men», Eur. J. Appl. Physiol., vol. 117, n. 2, pagg. 359–369,
  feb. 2017, doi: 10.1007/s00421-016-3529-1.

- J. Fink, B. J. Schoenfeld, N. Kikuchi, e K. Nakazato, «Effects of drop set
  resistance training on acute stress indicators and long-term muscle
  hypertrophy and strength», J Sports Med Phys Fitness, vol. 58, n. 5, pagg.
  597–605, mag. 2018, doi: 10.23736/S0022-4707.17.06838-4.

- H. Ozaki et al., «Effects of drop sets with resistance training on increases
  in muscle CSA, strength, and endurance: a pilot study», J Sports Sci, vol.
  36, n. 6, pagg. 691–696, mar. 2018, doi: 10.1080/02640414.2017.1331042.

- T. Davies, R. Orr, M. Halaki, e D. Hackett, «Effect of Training Leading to
  Repetition Failure on Muscular Strength: A Systematic Review and
  Meta-Analysis», Sports Med, vol. 46, n. 4, pagg. 487–502, apr. 2016, doi:
  10.1007/s40279-015-0451-3.

- L. T. Lacerda et al., «Is Performing Repetitions to Failure Less Important
  Than Volume for Muscle Hypertrophy and Strength?», The Journal of Strength &
  Conditioning Research, vol. 34, n. 5, pagg. 1237–1248, mag. 2020, doi:
  10.1519/JSC.0000000000003438.

- S. Martorelli et al., «Strength Training with Repetitions to Failure does not
  Provide Additional Strength and Muscle Hypertrophy Gains in Young Women», Eur
  J Transl Myol, vol. 27, n. 2, pag. 6339, giu. 2017, doi:
  10.4081/ejtm.2017.6339.

## Credits

- "Artistic Hard" by bjwhite66212 is licensed under [CC BY-SA
  2.0](https://creativecommons.org/licenses/by-sa/2.0/)
